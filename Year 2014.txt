Čína na Slovensku investuje ďalšie desiatky miliónov Eur
sken
Tlač, Dátum vydania:  15. 12. 2014 0:00:00, Zdroj:  Pravda, Autor:  Andrej Matišák, Relácia:  Správy svet, Periodicita: Denne, Vydavateľ:  OUR MEDIA SR a.s., Operátor:  OUR MEDIA SR a.s., Krajina zdroja:  SK, AVE:  6 360 €, Predané:
24 096, Vytlačené: 66 653, Čtenost:  270 000, Oblasť:  76775 mm²
„Ponúkame východnej Európe zdroje,“ uviedol čínsky premiér Li Kche-čchiang v rozhovore, ktorý exkluzívne vychádza v Pravde. Písomné interview poskytol pre vybrané stredo- a východoeurópske médiá. Rozhovor vznikol v súvislosti s tretím  stretnutím  Číny  so  16  krajinami  regiónu.  Lídri  štátov  strednej  a  východnej  Európy  sa  stretnú  s  čínskym premiérom 16. decembra v Belehrade.

* Plánuje Čína zvýšiť objem investícií na Slovensku a ako môžeme prilákať viac investícii z vašej krajiny?

Slovensko je dôležitým obchodným a investičným partnerom Číny v strednej a vo východnej Európe (SVE). Od roku
2011 je naším štvrtým najväčším obchodným partnerom. Medzi krajinami SVE má vedúcu pozíciu, čo sa týka exportu a obchodného prebytku s Čínou. Vzájomne sa ekonomicky dopĺňame. Vidíme v tom široké možnosti na prehlbovanie praktickej spolupráce. V roku 2014 začali na Slovensku pôsobiť čínske CSR Corporation a CASIC Hiwing Aviation General Equipment (spoločnosti pôsobia v automobilovom priemyselnom sektore, pozn. red.). Plánujú investovať ďalších 110 miliónov eur, čo vytvorí viac ako tisíc pracovných miest. Čína podporuje schopných podnikateľov v myšlienke investovať na Slovensku a dúfa, že vaša krajina bude naďalej poskytovať zdravé podnikateľské prostredie pre naše spoločnosti. Okrem toho vítame obchodnú propagáciu zo Slovenska prostredníctvom veľtrhov a investičných stretnutí. Môžeme týmto spôsobom rozšíriť ekonomickú spoluprácu medzi našimi krajinami.

* Čo očakávate od stretnutia v Belehrade, kde sa už po tretí raz zíde 16 stredo- a východoeurópskych krajín, vrátane
Slovenska, s Čínou?

Každoročné stretnutie lídrov je dôležité v tom, že nás vedie vpred, poskytuje nám spoľahlivú podporu a silné záruky. Ako hovoríme v Číne: Silná lokomotíva poháňa vlak rýchlo. Mali sme už dve stretnutia. Čínskych dvanásť opatrení na podporu priateľskej spolupráce s krajinami strednej a východnej Európy sme prijali vo Varšave. O rok neskôr to boli Bukureštské zásady pre spoluprácu. Obsahujú 50 iniciatív, ktoré zahŕňajú oblasť financií, obchodu, infraštrukturálnych prepojení, zelenej energie, ako aj kontaktov na lokálnej úrovni. Úverový program v hodnote 10 miliárd dolárov a Fond pre investičnú spoluprácu ponúkli efektívne riešenia pre financovanie spoločností z regiónu strednej a východnej Európy.

* Ako vyzerá konkrétna spolupráca?

Týka  sa  veľkých  projektov,  ako  sú  termálna  elektráreň  Stanari  v  Bosne  a  Hercegovine,  most  Mihajla  Pupina  v Belehrade,  diaľnica  Bar-Boljare  v  Čiernej  Hore  či  železničné  prepojenie  Belehrad-Budapešť.  Určite  prispejú  k miestnemu rozvoju a získajú z nich ľudia. Očakáva sa, že po prvý raz tento rok prekročí objem obchodu medzi Čínou a SVE 60 miliárd dolárov. Tovar z vášho regiónu nájdete čoraz častejšie v čínskych domácnostiach. Predbežná štatistika ukazuje, že v našej krajine má zastúpenie takmer tisíc spoločností z vášho regiónu.

* Čo bude hlavným cieľom Pekingu v Belehrade, aké iniciatívy predložíte?

Budovanie expresnej linky, ktorá bude zahŕňať námornú aj železničnú dopravu. Založená bude na využití trate Budapešť-Belehrad a gréckeho prístavu Pireus, aby sa zlepšili infraštruktúrne prepojenia v regióne. Budeme tiež pracovať na strednodobej koncepcii spolupráce Číny a SVE, aby sme identifikovali spoločné projekty. Zameriame sa na návrh finančného balíka, aby sme uľahčili obchodnú spoluprácu. Rok 2015 bude rokom turistickej spolupráce a propagácie medzi Čínou a SVE, aby sme ešte prehĺbili kontakty medzi ľuďmi.

* Nakoľko je výhodné pre SVE spolupracovať s Čínou?

Sme na podobnom stupni rozvoja, s tým, že každý z nás má svoje silné stránky. Ekonomiky, o ktorých hovoríme, sa navzájom mimoriadne dopĺňajú. SVE má zdravú priemyselnú základňu, ponúka rozvinutú vedu, technológie, vzdelávací systém a značné ľudské zdroje. Na druhej strane naliehavo potrebujete financie, aby ste zlepšili infraštruktúru. Čína ponúka dobre zavedený priemyselný systém, priaznivé náklady vo výrobnom sektore a dostatočné zdroje cudzej meny, ktoré môžu efektívne pokryť požiadavky SVE v oblastiach infraštruktúry, obchodu a investícií. Vlády všetkých vašich krajín čelia úlohe rozvíjať hospodárstvo a zlepšiť životy ľudí.

* Môže sa na tom podieľať Peking?

Čína sa rýchlejšia otvára Západu a SVE dáva väčšiu váhu na spoluprácu s Východom. Jednoznačne to prepája naše politiky. Obyvatelia našich krajín si cenia tradičné priateľstvo, vzájomný rešpekt a dôveru a všetko, čo sa dá dosiahnuť spoluprácou. Za posledné tri roky sme urobil solídne a komplexné pokroky v našej praktickej spolupráci v obchode, investíciách, dopravných prepojeniach, vo vede, v technológiách, energetike, ako aj vo vzájomných kontaktoch medzi ľuďmi.

* Ako by bolo možné zo strany SVE zvýšiť export do Číny, aby nastala v obchodnej výmene väčšia rovnováha?

Za  posledné  roky  sme  boli  svedkami  významného  rastu  obchodu  medzi  nami.  Najmä  export  krajín  strednej  a východnej Európy k nám rástol oveľa rýchlejšie ako import z Číny. Od januára do novembra bol dovoz z krajín SVE o päť percentuálnych bodov vyšší ako vývoz. Vzájomná obchodná výmena sa posúva smerom k základnej rovnováhe. Čína nepracuje úmyselne na tom, aby mala obchodný prebytok. Náš trh je otvorený. Sme za väčšiu spoluprácu, aby sa zmenšila obchodná nerovnováha. Vlani Čína usporiadala veľtrh pre vaše krajiny a propagovala SVE na čínskom medzinárodnom veľtrhu pre investície a obchod, čínskom medzinárodnom veľtrhu pre malé a stredné podniky a ďalších významných podujatiach. Budeme podporovať konkurencieschopné a úspešné čínske spoločnosti, aby investovali v SVE.  Dúfame  tiež,  že  váš  región  poskytne  našim  firmám  férovejšie  a  transparentnejšie  obchodné  prostredie  a zjednoduší získavanie víz a pracovných povolení.

* Je možné spojiť spoluprácu Pekingu a SVE so snahou budovať partnerstvo pre mier, hospodársky rast, reformy a civilizáciu medzi Čínou a Európskou úniou, a tiež s čínskou iniciatívou ekonomickej oblasti hodvábnej cesty?

Čína jednoznačne podporuje európsky integračný proces. Dúfame, že budete viac zjednotení a bude sa vám ekonomicky dariť. Čína oceňuje politickú vôľu krajín SVE vstúpiť do EÚ a rešpektuje túto voľbu. Podporovali sme váš región konkrétnymi krokmi, aby sme zrýchlili ekonomický rozvoj a tak sa podieľali aj na rozvoji celej únie. Čína je najväčšia rozvojová krajina a EÚ je najväčšie zoskupenie rozvinutých krajín na svete. Zdieľame záujmy a prehlbujeme obojstranne výhodnú spoluprácu. Máme úplnú dôveru v budúcnosť čínsko-európskych vzťahov.

* Týka sa to aj vzťahov medzi Čínou a SVE?

Je to dôležitá súčasť. Spolupráca medzi Čínou a SVE a celkové obnovenie spolupráce Peking-EÚ sa v posledných troch rokoch rozbehli. Sú dôležitou súčasťou hospodárskeho rastu a motorom vzťahov Čína- Európa. V auguste sa 15 čínskych provincií, autonómnych oblastí a samosprávnych regiónov, ktoré spolu tvoria dve tretiny čínskej ekonomiky, zúčastnilo na druhom stretnutí lokálnych lídrov Čína-SVE. Počas neho sa len tri samotné provincie Che-pej, Če-ťiang a Fu-ťien dohodli na spolupráci s lokálnymi samosprávami v SVE v hodnote dve miliardy dolárov. Dopravné prepojenia sú svetlým bodom našich vzťahov. Most Mihajla Pupina v Belehrade je prvým veľkým infraštrukturálnym projektom čínskej spoločnosti v Európe. Navrhujeme vybudovať už spomenutú expresnú linku, ktorá bude zahŕňať železničnú trasu Belehrad-Budapešť a grécky prístav Pireus. Priamo to ovplyvní oblasť s rozlohou 340-tisíc štvorcových kilometrov a 32 miliónov ľudí. Expresná linka jednoznačne zlepší dopravnú a logistickú sieť zapojených krajín, podporí ich ekonomický rast a prispeje k lepšiemu životu obyvateľstva. Prehĺbi obojstranne výhodnú spoluprácu medzi Pekingom a týmito štátmi. Bude modelom pre vzťahy Číny a Európy v oblasti dopravných prepojení.

* Je to spojené aj s čínskou iniciatívou ekonomickej oblasti hodvábnej cesty?

Je to obojstranne výhodná a mierová iniciatíva. Je založená na duchu otvorenosti, zapojenia sa a vzájomného učenia sa. Spolupráca medzi Čínou a SVE si cení rovnosť a spoločnú výhodnosť. Tieto dve iniciatívy sú preto spojené. Majú veľa spoločné. Stredná a východná Európa je mostom Euroázie. Spoločne sa tak môžeme postarať o plynulú a efektívnu ázijsko-európsku dopravnú a logistickú sieť, čo bude v prospech ľudí žijúcich okolo tejto trasy.

* Aké hlavné problémy očakávate v budúcnosti v spolupráci Čína a SVE?

Vďaka úsiliu zúčastnených strán za posledné tri roky sa stala naša spolupráca dôležitou platformou pre vzťahy Číny a Európy. Uznáva to aj medzinárodné spoločenstvo. Naši ľudia do týchto vzťahov vkladajú veľké nádeje. Najväčším problémom môže byť nesúlad medzi očakávaniami, ktoré z našich vzťahov vyplývajú, a tým, ako sa tieto predstavy naplnia.

* Hrozí to?

Región SVE napriek rozdielom medzi krajinami vykazuje spoločné črty v súvislosti so spoluprácou s Čínou. Je to zameranie na infraštruktúru, vrátane diaľnic, železníc, prístavov, ďalej elektrární, turizmu, poľnohospodárstva a kultúry. Všetci dúfajú, že prilákajú viac investícií a posilnia export. Čína je veľká a má obrovský trh. Dokonca aj ročné obdobie sa môže v líšiť v jednotlivých regiónoch. Rôzne oblasti majú svoje vlastné potreby na rozvoj a spoluprácu. Musíme si uvedomiť, že krajiny sa môžu sústrediť na rôzne aspekty. Môžu si vybrať projekty podľa vlastných potrieb a pokračovať v nich tak intenzívne, ako sa im to hodí. Nedostatok koordinácie však potom môže viesť k tomu, že sa zníži celkový efekt spolupráce.

* Dá sa tomu vyhnúť?

Sústredili sme sa na rozvíjanie nových oblastí rastu. Brali sme však do úvahy rôzne úrovne rozvoja a praktické potreby regiónu SVE. Cieľom je naplno využiť výhody a silné sektorové stránky 16 krajín oblasti. Hlavné subjekty v špecifických oblastiach majú jednoduchý prístup k informáciám a komunikácii. Môžu zlepšiť spoluprácu a vzájomné zdieľanie, aby pomohli výhodnejšiemu prideľovaniu zdrojov. Mohli by sme vytvoriť takzvaný B to B model, teda spolupráca biznis biznisu  a  zlepšiť  celkové  rozvrhnutie  vzťahov  Čína-SVE.  Tak,  aby  všetci  zúčastnení  získali  zo  zapojenia  sa  a spoločného rozvoja. 

* Budete to presadzovať?

Myšlienka má širokú podporu vo vašom regióne. V skutočnosti bola jedným z veľkých záverov stretnutia v Bukurešti. Aby sme naplno využili kreativitu a entuziazmus všetkých zúčastnených, nebudeme sa zameriavať na to, aby bola spolupráca vo všetkých prípadoch rovnaká. Krajiny by mali využiť vlastné silné stránky. Takýto prístup sa osvedčil. Minulý rok sme vytvorili asociácie pre turizmus, poľnohospodárstvo, lokálnu administratívu a inštitúty vyššieho vzdelávania sa. Počas nasledujúceho summitu nás čaká inauguračná ceremónia Obchodnej rady Čína-SVE. Časom založíme platformy na spoluprácu v oblasti infraštruktúry, energetiky a think-tankov. Asociácia agentúr na podporu turizmu a obchodu Číny a SVE sa stala hlavným nástrojom a dôležitým hráčom v rámci prichádzajúceho roka turistickej spolupráce a propagácie. Asociácia hlavných predstaviteľov provincií a regiónov Číny a SVE hrá väčšiu úlohu pri spolupráci v rámci lokálnej úrovne. Som jednoznačne presvedčený, že pri spoločnom úsilí všetkých zainteresovaných spomenuté štruktúry prispejú k spolupráci v rôznych oblastiach.

***

Čína jednoznačne podporuje európsky integračný proces. Dúfame, že budete viac zjednotení a bude sa vám ekonomicky dariť.


Andrej Matišák, Bratislava
FOTO: SITA/AP - Čínsky premiér Li Kche-čchiang.

Čína otvorila najdlhšiu železnicu, iPhony idú po novej hodvábnej ceste
Online, Dátum vydania:  24. 11. 2014 0:00:00, Zdroj:  sme.sk, Autor:  Dominik Holič, Relácia:  SME Online / Zahraničie, Periodicita:  Denne, Vydavateľ:  Petit Press a.s., Operátor:  Petit Press a.s., Krajina zdroja:  SK, Celková návštevnosť:
25 045 580
Čínska vláda prekonala projektom rekord Transsibírskej magistrály. Trať ide z Jiwu do Madridu. Čínska vláda prekonala projektom rekord Transsibírskej magistrály. Trať ide z Jiwu do Madridu.

JI-WU, BRATISLAVA. Najnovším výrobkom od Applu trvá cesta do Európy po mori 60 dní. Čína, kde sa väčšina z nich vyrába, sa rozhodla tento čas skrátiť a posielať tovar vlakom.
Cesta z východočínskeho mesta Ji-wu do Madridu prekonala Transsibírsku magistrálu a stala sa najdlhšou vlakovou traťou na svete.

Moderná karavána

Nákladný vlak s 82 vagónmi, ktorý prvýkrát vyrazil 18. novembra, bude putovať cez sedem krajín.

Odštartoval  v  Ji-wu,  ktoré  je  podľa  denníka  Washington  Post  najväčším  čínskym  veľkoobchodným  centrom spotrebného tovaru.

V centrálnej Ázii bude prechádzať cez región Sin-Ťiang a Kazachstan, kadiaľ pred storočiami prechádzali čínske obchodné karavány.

Pokračovať bude cez Rusko, Bielorusko, Poľsko, Nemecko, Francúzsko až po konečnú v Madride.

Trať je súčasťou projektu Nová hodvábna cesta, na ktorú podľa Washington Post vyčlenila vláda Si Ťin-pchinga už viac ako 40 miliárd dolárov.

Agentúra Reuters tvrdí, že jej cieľom je oživiť medzikontinentálne obchodné trasy po vode aj po súši. Aj cez Turecko Plánovaná je ešte jedna trasa, ktorá by do Európy vchádzala cez Turecko, ako aj nová námorná obchodná cesta. Spájala by prístavy Fuzhou a Kanton s prístavmi v Indii, Indonézii, Srí Lanke, Keni, Grécku a Taliansku.
Prevážať náklad po mori je podľa Economistu v súčasnosti lacnejšie. Preprava jedného kontajnera stojí štyritisíc dolárov, o päťtisíc menej ako preprava vlakom.

Tento rozdiel sa vyrovnáva. Už dva roky funguje trasa, ktorá spája Duisburg s čínskym mestom Čchung-čching.

Počet nákladných kontajnerov sa vďaka nej zvýšil už o 80 percent a čoraz častejšie sa do Číny nevracajú prázdne. Európski výrobcovia ich napĺňajú drahými komoditami, akými sú napríklad luxusné autá. 


Áziu majú spojiť nové cesty, Čína na to dá 40 miliárd USD
Online, Dátum vydania:  8. 11. 2014 0:00:00, Zdroj:  pravda.sk, Autor:  ČTK , Relácia:  Správy - Ekonomika, Periodicita: Denne, Vydavateľ:  OUR MEDIA SR a.s., Operátor:  OUR MEDIA SR a.s., Krajina zdroja:  SK, Mesačná návštevnosť:
11 900 000, Celková návštevnosť:  14 689 691
Čína prispeje sumou 40 miliárd dolárov na vytvorenie fondu pre rozvoj infraštruktúry v Ázii, ktorého cieľom bude zlepšiť prepojenie tamojších trhov. Uviedol to v sobotu čínsky prezident Si Ťin-pching pri stretnutí so svojimi náprotivkami z Bangladéšu, Kambodže, Laosu, Mongolska, Barmy, Pakistanu a Tadžikistanu.

Fond označovaný ako „Hodvábna cesta“ bude podľa čínskeho prezidenta otvorený investorom z celého sveta, ktorí sa do neho budú môcť „aktívne“ zapojiť. Zatiaľ však nie je jasné, ako presne bude fond fungovať, kedy začne činnosť a kde bude mať sídlo, píše agentúra Reuters.

Prezident uviedol, že fond bude riešiť „potreby rôznych krajín a zahŕňať pozemné i námorné projekty“. Dodal, že Čína je pripravená privítať susedné krajiny „vo vlaku čínskeho rozvoja“. Podľa štátnej agentúry Nová Čína by sa mal fond sústrediť na programy, ktoré počítajú s výstavbou ciest, železníc, prístavov a letísk v strednej a južnej Ázii.

Čína už v októbri spoločne s 21 ďalšími ázijskými krajinami podpísala dohodu o vzniku novej medzinárodnej banky, ktorá má pomáhať financovať infraštruktúrne projekty v Ázii. Táto nová inštitúcia s názvom Ázijská banka pre investície do infraštruktúry je vnímaná ako konkurencia voči etablovaným organizáciám, ako sú Svetová banka alebo Ázijská rozvojová banka, ktorých najväčšími finančnými podporovateľmi sú Spojené štáty a ich spojenci.




Hrozba pre mierový projekt EÚ
sken
Tlač, Dátum vydania:  25. 9. 2014 0:00:00, Zdroj:  Pravda, Autor:  Eduard Chmelár, Relácia:  Názory, Periodicita: Denne, Vydavateľ:  OUR MEDIA SR a.s., Operátor:  OUR MEDIA SR a.s., Krajina zdroja:  SK, AVE:  2 486 €, Predané:
24 096, Vytlačené: 66 653, Čtenost:  270 000, Oblasť:  30006 mm²
názor

Dnešný svet smeruje k mimoriadne nebezpečnej konfrontácii a Ukrajina je len jedným z mnohých ohnísk napätia, ktoré v sebe skrývajú potenciál prerásť do globálneho konfliktu. Medzi najriskantnejšie plány v tomto smere patrí pripravovaná obchodná zmluva medzi USA a EÚ, známa pod skratkou TTIP (Transatlantické obchodné a investičné partnerstvo).

Je zarážajúce, že hoci rokovania o nej prebiehajú už vyše roka, o jej podstate nemajú potuchy ani špičkoví manažéri slovenských podnikov či viacerí analytici. Dôvod je prostý: nemajú o tom odkiaľ vedieť, pretože rokovania sú prísne utajované a netransparentné, zasvätili do nich len niekoľko technokratov z Európskej komisie, pričom z vyjednávacieho procesu vynechali Európsku radu aj Európsky parlament. Pôvodnú pozíciu EÚ pozná iba Európska rada a niekoľko predsedov Európskeho parlamentu. Pôvodnú pozíciu Spojených štátov nepozná nikto. Je preto prirodzené, že informácie, ktoré prenikli na verejnosť, vyvolali najväčšie vzopätie medzinárodného občianskeho aktivizmu od prepuknutia prvých protestov proti globalizácii pred dvoma desaťročiami. 

Špičkoví svetoví ekonómovia precízne vyargumentovali, prečo je táto zmluva nevýhodná a prečo by zničila európske sociálne a environmentálne štandardy. Chcem však upozorniť na hlavné nebezpečenstvo a riziko TTIP, ktoré má geopolitické dôsledky.

Už na začiatku tohto procesu označila vtedajšia ministerka zahraničných vecí USA Hillary Clintonová pripravovanú zmluvu za „ekonomické NATO“, čím upozornila na hlavný dôvod záujmu mocenských špičiek o túto dohodu. TTIP mení filozofiu svetového obchodu. Kým Svetová obchodná organizácia pomáhala vytvoriť spoločné pravidlá, zmluva TTIP rezignovala na konvergenciu a namiesto toho stavila na konkurenciu. Rozširuje politickú priepasť medzi Západom a Východom a smeruje ku globálnej obchodnej vojne. Tak ako USA tlačia na EÚ, aby prijala TTIP, rokujú aj s 11 štátmi pacifistického regiónu (Austrália, Brunej, Čile, Japonsko, Kanada, Malajzia, Mexiko, Nový Zéland, Peru, Singapur a Vietnam), aby prijali Transpacifické partnerstvo (TTP).

Kým geopolitickým cieľom TTIP je odrezať EÚ ekonomicky od Ruska a dostať ju pod vplyv Washingtonu viac ako kedykoľvek predtým, geopolitickým cieľom TPP je odrezať spomínané štáty od Číny a obnoviť ekonomickú dominanciu USA v oblasti. V Moskve veľmi rýchlo pochopili, o čo tu ide, a urýchlili vytvorenie Eurázijskej únie, ktorá by mala tvoriť nielen hospodársky, ale aj mocenský protipól amerického neoimperializmu. Presne do tohto obdobia spadá kontext krízy a geopolitického zápasu na Ukrajine. Riziká politiky týchto blokov, ktoré bezprostredne zasahujú do sféry záujmov Číny, vyhodnotil aj Peking. Na summite Spoločenstva krajín Juhovýchodnej Ázie (ASEAN) presadil projekt obnovenia Hodvábnej cesty, ktorého cieľom je kontrolovať energetické trasy od Pekingu až po Berlín. 

Sme teda svedkami zápasu o nové mocenské prerozdelenie sveta, ktorý už raz vyústil do svetovej vojny. Západné štáty sa na Ukrajine správajú, akoby im zabili Ferdinanda, a nechápu, že v čase, keď svetový poriadok založený na výsledkoch druhej svetovej vojny je rozbitý na prach, v čase, keď účeloví apologéti medzinárodného práva pri amerických útokoch na Sýriu opäť mlčia, v  čase, keď už neexistujú pravidlá – nie je dôležité vytvárať si z nich ideologický obušok, ale zabrániť novej globálnej vojne.
Už francúzsky mysliteľ Émerico Crucé v 17. storočí vedel, že najsilnejšou zárukou mieru je obchod a dnes sa jeho tézu učia všetci študenti európskych a integračných štúdií. Kým sa obchoduje, nebojuje sa. No keď sa vytvárajú bloky, bariéry a sankčné režimy, je to prvý stupeň k strate záujmu o mierové spolužitie.

Preto TTIP najviac ohrozuje európsky mierový projekt. Dostáva EÚ do ešte väčšej závislosti od USA. Ničí identitu Európy a jej desaťročia vybojovávané sociálne a environmentálne výdobytky. Je zárodkom úplne novej civilizácie – podobne ako v antike geopolitické centrum nebolo v Európe, ale v Stredomorí, pričom more bolo akési vnútorné jazero ríše, tak aj Atlantický oceán plní podobnú úlohu civilizácie, ktorá svojou neempatickou agresivitou a imperiálnou konfrontačnosťou ničí zmysel Európskej únie.

Ak sa EÚ dá vmanévrovať do tohto civilizačného konfliktu, jej budúcnosť nebude založená na európskom duchovnom dedičstve Erasma Rotterdamského, Jana Amosa Komenského a Immanuela Kanta, ale na šialených predstavách amerického  neokonzervatívneho  proroka  konfliktu  civilizácií  Samuela  Huntingtona  a  ruského  rasputinovského vizionára militantného eurazianizmu Alexandra Dugina.

TTIP nie je primárne o obchode. TTIP je o nadvláde, konfrontácii a militarizme. Preto by ju mala Európa z princípu odmietnuť a mala by aktívnejšie presadzovať vlastné predstavy o usporiadaní sveta založenom na spravodlivosti, solidarite a mieri.

” TTIP dostáva Európsku úniu do ešte väčšej závislosti od USA, ničí identitu Európy a jej desaťročia vybojovávané sociálne a environmentálne výdobytky.


Eduard Chmelár © rektor Akadémie médií © AUTORSKÉ PRÁVA VYHRADENÉ
